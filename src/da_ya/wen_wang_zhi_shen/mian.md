# 大雅·文王之什·緜

緜緜瓜瓞。民之初生，自土沮漆。
古公亶父，陶复陶穴，未有家室。(一章)

古公亶父，来朝走马。
率西水浒，至于岐下。
爰及姜女，聿来胥宇。(二章)

周原膴膴，菫荼如饴。
爰始爰谋，爰契我龟。
曰止曰时，筑室于兹。(三章)

乃慰乃止，乃左乃右。
乃疆乃理，乃宣乃亩。
自西徂东，周爰执事。(四章)

乃召司空，乃召司徒，俾立室家。
其绳则直，缩版以载，作庙翼翼。(五章)

捄之陾陾，度之薨薨。
筑之登登，削屡冯冯。
百堵皆兴，鼛鼓弗胜。(六章)

乃立皐门，皐门有伉。
乃立应门，应门将将。
乃立冢土，戎丑攸行。(七章)

肆不殄厥愠，亦不陨厥问。
柞棫拔矣，行道兑矣。
混夷駾矣，维其喙矣。(八章)

虞芮质厥成，文王蹶厥生。
予曰有疏附，予曰有先後，
予曰有奔奏，予曰有御侮。(九章)

