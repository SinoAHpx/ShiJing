# 大雅·文王之什·文王有声

文王有声，遹骏有声。遹求厥宁，遹观厥成。文王烝哉。(一章)

文王受命，有此武功。既伐于崇，作邑于丰。文王烝哉。(二章)

筑城伊淢，作丰伊匹。匪棘其欲，遹追来孝。王后烝哉。(三章)

王公伊濯，维丰之垣。四方攸同，王后维翰。王后烝哉。(四章)

丰水东注，维禹之绩。四方攸同，皇王维辟。皇王烝哉。(五章)

镐京辟痈。自西自东，自南自北，无思不服。皇王烝哉。(六章)

考卜维王，宅是镐京。维龟正之，武王成之。武王烝哉。(七章)

丰水有芑，武王岂不仕。诒厥孙谋，以燕翼子。武王烝哉。(八章)

