# 大雅·荡之什·荡

荡荡上帝，下民之辟。
疾威上帝，其命多辟。
天生烝民，其命匪谌。
靡不有初，鲜克有终。(一章)

文王曰咨，咨汝殷商，曾是强御，曾是掊克。
曾是在位，曾是在服。
天降滔德，女兴是力。(二章)

文王曰咨，咨女殷商，而秉义类，强御多怼。
流言以对，寇攘式内。
侯作侯祝，靡届靡究。(三章)

文王曰咨，咨女殷商，女炰烋于中国，敛怨以为德。
不明尔德，时无背无侧。
尔德不明，以无陪无卿。(四章)

文王曰咨，咨女殷商，天不湎尔以酒，不义从式。
既愆尔止，靡明靡晦。
式号式呼，俾昼作夜。(五章)

文王曰咨，咨女殷商，如蜩如螗，如沸如羹。
小大近丧，人尚乎由行。
内奰于中国，覃及鬼方。(六章)

文王曰咨，咨女殷商，匪上帝不时，殷不用旧。
虽无老成人，尚有典刑。
曾是莫听，大命以倾。(七章)

文王曰咨，咨女殷商。
人亦有言，颠沛之揭，枝叶未有害，本实先拨。
殷鉴不远，在夏后之世。(八章)

