# 大雅·生民之什·既醉

既醉以酒，既饱以德。
君子万年，介尔景福。(一章)

既醉以酒，尔殽既将。
君子万年，介尔昭明。(二章)

昭明有融，高朗令终。
令终有俶，公尸嘉告。(三章)

其告维何，笾豆静嘉。
朋友攸摄，摄以威仪。(四章)

威仪孔时，君子有孝子。
孝子不匮，永锡尔类。(五章)

其类维何，室家之壼。
君子万年，永锡祚胤。(六章)

其胤维何，天被尔禄。
君子万年，景命有仆。(七章)

其仆维何，厘尔女士。
厘尔女士，从以孙子。(八章)

