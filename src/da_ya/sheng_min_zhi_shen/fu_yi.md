# 大雅·生民之什·凫鷖

凫鷖在泾，公尸来燕来宁。
尔酒既清，尔殽既馨。
公尸燕饮，福禄来成。(一章)

凫鷖在沙，公尸来燕来宜。
尔酒既多，尔殽既嘉。
公尸燕饮，福禄来为。(二章)

凫鷖在渚，公尸来燕来处。
尔酒既湑，尔殽伊脯。
公尸燕饮，福禄来下。(三章)

凫鷖在潀，公尸来燕来宗。
既燕于宗，福禄攸降。
公尸燕饮，福禄来崇。(四章)

凫鷖在亹，公尸来止熏熏。
旨酒欣欣，燔炙芬芬。
公尸燕饮，无有後艰。(五章)

