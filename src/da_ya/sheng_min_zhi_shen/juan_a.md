# 大雅·生民之什·卷阿

有卷者阿，飘风自南。
岂弟君子，来游来歌，以矢其音。(一章)

伴奂尔游矣，优游尔休矣。
岂弟君子，俾尔弥尔性，似先公酋矣。(二章)

尔土宇昄章，亦孔之厚矣。
岂弟君子，俾尔弥尔性，百神尔主矣。(三章)

尔受命长矣，茀禄尔康矣。
岂弟君子，俾尔弥尔性，纯嘏尔常矣。(四章)

有冯有翼，有孝有德，以引以翼。
岂弟君子，四方为则。(五章)

顒顒卬卬，如圭如璋，令闻令望。
岂弟君子，四方为纲。(六章)

凤皇于飞，翽翽其羽，亦集爰止。
蔼蔼王多吉士，维君子使，媚于天子。(七章)

凤皇于飞，翽翽其羽，亦傅于天。
蔼蔼王多吉人，维君子命，媚于庶人。(八章)

凤皇鸣矣，于彼高冈。
梧桐生矣，于彼朝阳。
菶菶萋萋，雝雝喈喈。(九章)

君子之车，既庶且多。
君子之马，既闲且驰。
矢诗不多，维以遂歌。(十章)

