# 小雅·鸿雁之什·斯干

秩秩斯干，幽幽南山。
如竹苞矣，如松茂矣。
兄及弟矣，式相好矣，无相犹矣。(一章)

似续妣祖，筑室百堵，西南其户。
爰居爰处，爰笑爰语。(二章)

约之阁阁，椓之橐橐。
风雨攸除，鸟鼠攸去，君子攸芋。(三章)

如跂斯翼，如矢斯棘。
如鸟斯革，如翬斯飞，君子攸跻。(四章)

殖殖其庭，有觉其楹。
哙哙其正，哕哕其冥，君子攸宁。(五章)

下莞上簟，乃安斯寝。
乃寝乃兴，乃占我梦。
吉梦维何，维熊维罴，维虺维蛇。(六章)

大人占之：维熊维罴，男子之祥。
维虺维蛇，女子之祥。(七章)

乃生男子，载寝之牀，载衣之裳，载弄之璋。
其泣喤喤，朱芾斯皇，室家君王。(八章)

乃生女子，载寝之地，载衣之裼，载弄之瓦。
无非无仪，唯酒食是议，无父母诒罹。(九章)

