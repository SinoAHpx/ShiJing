# 小雅·鱼藻之什·采菽

采菽采菽，筐之筥之。
君子来朝，何锡予之。
虽无予之，路车乘马。
又何予之，玄衮及黼。(一章)

觱沸槛泉，言采其芹。
君子来朝，言观其旗。
其旗淠淠，鸾声嘒嘒。
载骖载驷，君子所届。(二章)

赤芾在股，邪幅在下。
彼交匪纾，天子所予。
乐只君子，天子命之。
乐只君子，福禄申之。(三章)

维柞之枝，其叶蓬蓬。
乐只君子，殿天子之邦。
乐只君子，万福攸同。
平平左右，亦是率从。(四章)

泛泛杨舟，绋纚维之。
乐只君子，天子葵之。
乐只君子，福禄膍之。
优哉游哉，亦是戾矣。(五章)

