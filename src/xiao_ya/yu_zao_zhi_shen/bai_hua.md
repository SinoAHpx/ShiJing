# 小雅·鱼藻之什·白华

白华菅兮，白茅束兮。
之子之远，俾我独兮。(一章)

英英白云，露彼菅茅。
天步艰难，之子不犹。(二章)

滮池北流，浸彼稻田。
啸歌伤怀，念彼硕人。(三章)

樵彼桑薪，卬烘于煁。
维彼硕人，实劳我心。(四章)

鼓钟于宫，声闻于外。
念子懆懆，视我迈迈。(五章)

有鶖在梁，有鹤在林。
维彼硕人，实劳我心。(六章)

鸳鸯在梁，戢其左翼。
之子无良，二三其德。(七章)

有扁斯石，履之卑兮。
之子之远，俾我疧兮。(八章)

