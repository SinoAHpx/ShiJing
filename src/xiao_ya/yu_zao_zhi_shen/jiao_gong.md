# 小雅·鱼藻之什·角弓

騂騂角弓，翩其反矣。
兄弟昏姻，无胥远矣。(一章)

尔之远矣，民胥然矣。
尔之教矣，民胥傚矣。(二章)

此令兄弟，绰绰有裕。
不令兄弟，交相为瘉。(三章)

民之无良，相怨一方。
受爵不让，至于己斯亡。(四章)

老马反为驹，不顾其後。
如食宜饇，如酌孔取。(五章)

毋教猱升木，如涂涂附。
君子有徽猷，小人与属。(六章)

雨雪瀌瀌，见晛曰消。
莫肯下遗，式居娄骄。(七章)

雨雪浮浮，见晛曰流。
如蛮如髦，我是用忧。(八章)

