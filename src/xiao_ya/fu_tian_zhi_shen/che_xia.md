# 小雅·甫田之什·车舝

间关车之舝兮，思娈季女逝兮。
匪饥匪渴，德音来括。
虽无好友，式燕且喜。(一章)

依彼平林，有集维鷮。
辰彼硕女，令德来教。
式燕且誉，好尔无射。(二章)

虽无旨酒，式饮庶几。
虽无嘉殽，式食庶几。
虽无德与女，式歌且舞。(三章)

陟彼高冈，析其柞薪。
析其柞薪，其叶湑兮。
鲜我觏尔，我心写兮。(四章)

高山仰止，景行行止。
四牡騑騑，六辔如琴。
觏尔新昏，以慰我心。(五章)

