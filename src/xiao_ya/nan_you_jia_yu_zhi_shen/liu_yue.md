# 小雅·南有嘉鱼之什·六月

六月栖栖，戎车既饬。
四牡騤騤，载是常服。
玁狁孔炽，我是用急。
王于出征，以匡王国。(一章)

比物四骊，闲之维则。
维此六月，既成我服。
我服既成，于三十里。
王于出征，以佐天子。(二章)

四牡修广，其大有顒。
薄伐玁狁，以奏肤公。
有严有翼，共武之服。
共武之服，以定王国。(三章)

玁狁匪茹，整居焦获。
侵镐及方，至于泾阳。
织文鸟章，白旆央央。
元戎十乘，以先启行。(四章)

戎车既安，如轾如轩。
四牡既佶，既佶且闲。
薄伐玁狁，至于大原。
文武吉甫，万邦为宪。(五章)

吉甫燕喜，既多受祉。
来归自镐，我行永久。
饮御诸友，炰鼈脍鲤。
侯谁在矣，张仲孝友。(六章)

