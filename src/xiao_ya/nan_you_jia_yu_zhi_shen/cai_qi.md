# 小雅·南有嘉鱼之什·采芑

薄言采芑，于彼新田，于此菑亩。
方叔涖止，其车三千，师干之试。
方叔率止，乘其四骐，四骐翼翼。
路车有奭，簟茀鱼服，钩膺鞗革。(一章)

薄言采芑，于彼新田，于此中乡。
方叔涖止，其车三千，旗旐央央。
方叔率止，约軝错衡，八鸾瑲瑲。
服其命服，朱芾斯皇，有瑲葱珩。(二章)

鴥彼飞隼，其飞戾天，亦集爰止。
方叔涖止，其车三千，师干之试。
方叔率止，钲人伐鼓，陈师鞠旅。
显允方叔，伐鼓渊渊，振旅阗阗。(三章)

蠢尔蛮荆，大邦为雠。
方叔元老，克壮其犹。
方叔率止，执讯获丑。
戎车嘽嘽，嘽嘽焞焞，如霆如雷。
显允方叔，征伐玁狁，蛮荆来威。(四章)

