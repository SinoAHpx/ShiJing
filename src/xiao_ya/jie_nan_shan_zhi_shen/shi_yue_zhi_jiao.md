# 小雅·节南山之什·十月之交

十月之交，朔月辛卯。
日有食之，亦孔之丑。
彼月而微，此日而微。
今此下民，亦孔之哀。(一章)

日月告凶，不用其行。
四国无政，不用其良。
彼月而食，则维其常。
此日而食，于何不臧。(二章)

爗爗震电，不宁不令。
百川沸腾，山冢崒崩。
高岸为谷，深谷为陵。
哀今之人，胡憯莫惩。(三章)

皇父卿士，番维司徒。
家伯维宰，仲允膳夫。
棸子内史，蹶维趣马。
楀维师氏，艳妻煽方处。(四章)

抑此皇父，岂曰不时。
胡为我作，不即我谋。
彻我墙屋，田卒污莱。
曰予不戕，礼则然矣。(五章)

皇父孔圣，作都于向。
择三有事，亶侯多藏。
不憖遗一老，俾守我王。
择有车马，以居徂向。(六章)

黾勉从事，不敢告劳。
无罪无辜，谗口嚣嚣。
下民之孽，匪降自天。
噂沓背憎，职竞由人。(七章)

悠悠我里，亦孔之痗。
四方有羡，我独居忧。
民莫不逸，我独不敢休。
天命不彻，我不敢傚我友自逸。(八章)

