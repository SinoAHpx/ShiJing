# 小雅·节南山之什·巷伯

萋兮斐兮，成是贝锦。
彼谮人者，亦已大甚。(一章)

哆兮侈兮，成是南箕。
彼谮人者，谁适与谋。(二章)

缉缉翩翩，谋欲谮人。
慎尔言也，谓尔不信。(三章)

捷捷幡幡，谋欲谮言。
岂不尔受，既其女迁。(四章)

骄人好好，劳人草草。
苍天苍天，视彼骄人，矜此劳人。(五章)

彼谮人者，谁适与谋。
取彼谮人，投畀豺虎。
豺虎不食，投畀有北。
有北不受，投畀有昊。(六章)

杨园之道，猗于亩丘。
寺人孟子，作为此诗。
凡百君子，敬而听之。(七章)

