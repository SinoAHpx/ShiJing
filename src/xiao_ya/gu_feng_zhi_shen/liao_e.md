# 小雅·谷风之什·蓼莪

蓼蓼者莪，匪莪伊蒿。
哀哀父母，生我劬劳。(一章)

蓼蓼者莪，匪莪伊蔚。
哀哀父母，生我劳瘁。(二章)

缾之罄矣，维罍之耻。
鲜民之生，不如死之久矣。
无父何怙，无母何恃。
出则衔恤，入则靡至。(三章)

父兮生我，母兮鞠我。
拊我畜我，长我育我。
顾我复我，出入腹我。
欲报之德，昊天罔极。(四章)

南山烈烈，飘风发发。
民莫不谷，我独何害。(五章)

南山律律，飘风弗弗。
民莫不谷，我独不卒。(六章)

