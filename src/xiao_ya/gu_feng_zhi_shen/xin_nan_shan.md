# 小雅·谷风之什·信南山

信彼南山，维禹甸之。
畇畇原隰，曾孙田之。
我疆我理，南东其亩。(一章)

上天同云，雨雪雰雰。
益之以霢霂，既优既渥。
既沾既足，生我百谷。(二章)

疆埸翼翼，黍稷彧彧。
曾孙之穑，以为酒食。
畀我尸宾，寿考万年。(三章)

中田有庐，疆埸有瓜。
是剥是菹，献之皇祖。
曾孙寿考，受天之祜。(四章)

祭以清酒，从以騂牡，享于祖考。
执其鸾刀，以启其毛，取其血膋。(五章)

是烝是享，苾苾芬芬，祀事孔明。
先祖是皇，报以介福，万寿无疆。(六章)

