# 小雅·谷风之什·四月

四月维夏，六月徂暑。
先祖匪人，胡宁忍予。(一章)

秋日凄凄，百卉具腓。
乱离瘼矣，爰其适归。(二章)

冬日烈烈，飘风发发。
民莫不谷，我独何害。(三章)

山有嘉卉，侯栗侯梅。
废为残贼，莫知其尤。(四章)

相彼泉水，载清载浊。
我日构祸，曷云能谷。(五章)

滔滔江汉，南国之纪。
尽瘁以仕，宁莫我有。(六章)

匪鹑匪鸢，翰飞戾天。
匪鱣匪鲔，潜逃于渊。(七章)

山有蕨薇，隰有杞桋。
君子作歌，维以告哀。(八章)

