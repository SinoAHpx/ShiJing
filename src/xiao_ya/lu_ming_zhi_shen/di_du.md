# 小雅·鹿鸣之什·杕杜

有杕之杜，有睆其实。
王事靡盬，继嗣我日。
日月阳止，女心伤止，征夫遑止。(一章)

有杕之杜，其叶萋萋。
王事靡盬，我心伤悲。
卉木萋止，女心悲止，征夫归止。(二章)

陟彼北山，言采其杞。
王事靡盬，忧我父母。
檀车幝幝，四牡痯痯，征夫不远。(三章)

匪载匪来，忧心孔疚。
期逝不至，而多为恤。
卜筮偕止，会言近止，征夫迩止。(四章)

