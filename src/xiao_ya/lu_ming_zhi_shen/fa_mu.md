# 小雅·鹿鸣之什·伐木

伐木丁丁，鸟鸣嘤嘤。
出自幽谷，迁于乔木。
嘤其鸣矣，求其友声。(一章)

相彼鸟矣，犹求友声。
矧伊人矣，不求友生。
神之听之，终和且平。(二章)

伐木许许，酾酒有藇。
既有肥羜，以速诸父。
宁适不来，微我弗顾。(三章)

於粲洒埽，陈馈八簋。
既有肥牡，以速诸舅。
宁适不来，微我有咎。(四章)

伐木于阪，酾酒有衍。
笾豆有践，兄弟无远。
民之失德，乾餱以愆。(五章)

有酒湑我，无酒酤我。
坎坎鼓我，蹲蹲舞我。
迨我暇矣，饮此湑矣。(六章)

