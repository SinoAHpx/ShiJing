# 小雅·鹿鸣之什·天保

天保定尔，亦孔之固。
俾尔单厚，何福不除。
俾尔多益，以莫不庶。(一章)

天保定尔，俾尔戬谷。
罄无不宜，受天百禄。
降尔遐福，维日不足。(二章)

天保定尔，以莫不兴。
如山如阜，如冈如陵。
如川之方至，以莫不增。(三章)

吉蠲为饎，是用孝享。
禴祠烝尝，于公先王。
君曰卜尔，万寿无疆。(四章)

神之吊矣，诒尔多福。
民之质矣，日用饮食。
群黎百姓，徧为尔德。(五章)

如月之恒，如日之升。
如南山之寿，不骞不崩。
如松柏之茂，无不尔或承。(六章)

