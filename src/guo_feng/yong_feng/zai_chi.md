# 国风·鄘风·载驰

载驰载驱，归唁卫侯。
驱马悠悠，言至于漕。
大夫跋涉，我心则忧。(一章)

既不我嘉，不能旋反。
视尔不臧，我思不远。(二章)

既不我嘉，不能旋济。
视尔不臧，我思不閟。(三章)

陟彼阿丘，言采其蝱。
女子善怀，亦各有行。
许人尤之，众稺且狂。(四章)

我行其野，芃芃其麦。
控于大邦，谁因谁极。
大夫君子，无我有尤。
百尔所思，不如我所之。(五章)

