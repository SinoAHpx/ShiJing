# 国风·魏风·伐檀

坎坎伐檀兮，寘之河之干兮，河水清且涟猗。
不稼不穑，胡取禾三百廛兮。
不狩不猎，胡瞻尔庭有县貆兮。
彼君子兮，不素餐兮。(一章)

坎坎伐辐兮，寘之河之侧兮，河水清且直猗。
不稼不穑，胡取禾三百亿兮。
不狩不猎，胡瞻尔庭有县特兮。
彼君子兮，不素食兮。(二章)

坎坎伐轮兮，寘之河之漘兮，河水清且沦猗。
不稼不穑，胡取禾三百囷兮。
不狩不猎，胡瞻尔庭有县鹑兮。(一作「胡瞻尔庭有县麕兮」)
彼君子兮，不素飧兮。(三章)

